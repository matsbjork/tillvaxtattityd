# Tillväxtstrategi
**Sundsvalls kommun**  
**Datum:** 2025-10-06  
**Handläggare:** Mats Håkansson, Olivia Åsberg  
**Titel:** Tillväxtstrateg, Näringslivschef  
**Organisation:** Näringsliv & Tillväxt, kommunstyrelsekontoret  
**Diarienummer:** KS-2025-00512

---

## Innehåll
- Tillväxtstrategi
- Innehåll
1. [Syfte och avgränsning](#1-syfte-och-avgränsning)  
2. [Tillväxtattityd](#2-tillväxtattityd)  
3. [Avgörande framgångsfaktorer](#3-avgörande-framgångsfaktorer)  
4. [Fyra prioriterade områden](#4-fyra-prioriterade-områden)  
   - [Omvärld](#41-omvärld)  
   - [Omställningskraft](#42-omställningskraft)  
   - [Näringsliv](#43-näringsliv)  
   - [Befolkningsförsörjning och platsattraktion](#44-befolkningsförsörjning-och-platsattraktion)  
5. [Risker i genomförandet](#5-risker-i-genomförandet)  
6. [Genomförandeprinciper](#6-genomförandeprinciper)

**Bilagor:**  
1. Visuell version av tillväxtstrategi  
2. Urval av strategier och dokument som tillväxtstrategin förhåller sig till  
3. AI-assistent för tillväxtstrategin (under framtagande)

---

## 1. Syfte och avgränsning
Tillväxt är mer än siffror och statistik, det är en dynamisk process av förändring och förbättring som påverkar liv och samhällen.

Begreppet tillväxt utgår i strategin från denna definition:

**Handlingsfrihet och potential:** Tillväxt handlar om att skapa nya möjligheter för individer, företag och samhällen. Det är att öppna dörrar för innovation och kreativitet så att människor kan förverkliga sina drömmar och ambitioner.

**Hållbarhet och ansvar:** Verklig tillväxt har alltid ett hållbarhetsperspektiv. Den tar hänsyn till både sociala och miljömässiga dimensioner och strävar efter att skapa en balans där ekonomisk framgång inte underminerar vårt engagemang för planeten och våra samhällen.

**Engagemang och samhörighet:** Tillväxt är en kollektiv prestation. Det innebär att bygga en känsla av gemenskap och samhörighet, där människors röster inkluderas och samarbetar för att skapa en gemensam vision för framtiden.

Sammanfattningsvis är tillväxt inte bara en linjär väg till större tal utan ett ekologiskt system där människor, idéer och värderingar samarbetar för att skapa långsiktiga, meningsfulla förändringar för framtiden.

Sundsvall befinner sig i en spännande tid där vi står inför både nya möjligheter och utmaningar. För att lyckas skapa befolkningstillväxt behöver Sundsvall göra en förflyttning till att ta en tydlig position präglad av stark utveckling och framtidstro.

En grundförutsättning för tillväxt är att Sundsvall ökar i befolkning. Sundsvalls tillväxtstrategi tar därför avstamp i en gemensam riktning om **110 000 invånare år 2035**. Riktningen skapar en ram och omfattning för strategin. Den banar väg för vilka insatser som krävs och visar hur vi ska växa smart och hållbart. Strategin utgör en övergripande plan för långsiktig utveckling och tillväxt med en gemensam bild för kommun, näringsliv och akademi.

Kommunen som målgrupp omfattar hela det geografiska och sociala systemet: den kommunala organisationen, invånarna, civilsamhället, näringslivet och platsens identitet. Den kommunala organisationens roll är att vara en möjliggörare. Tillväxtstrategin ska ge Sundsvall, med både stad och land, kraft att växa hållbart, jämställt och inkluderande, välkomna nya etableringar och invånare, främja tillväxt i befintligt näringsliv i såväl stora som små och medelstora företag samt skapa en gemensam framtidstro där alla får bidra och ta del.

Tillväxtstrategin sätter den övergripande inriktningen för Sundsvalls tillväxt och använder Sundsvalls kommunkoncerns varumärkesplattform som verktyg för att skapa en enhetlig identitet och kommunikation.

Visionstexter och inriktningar i tillväxtstrategin utgår ifrån ett perspektiv om 10 år, dvs. år **2025–2035**.

Tillväxtstrategin förhåller sig till relevanta internationella, nationella och regionala strategier och dokument såsom *The European Green Deal*, *Nationell strategi för hållbar regional utveckling i hela landet*, *Regional utvecklingsstrategi för Västernorrland*, *Mål- och resursplan* samt *översiktsplan*. Ett utvecklat urval av dessa sammanställs i bilaga 2.

Tillväxtstrategin ersätter tidigare **Näringslivspolitiskt program 2019–2023 (KS-2019-00586)**.

---

## 2. Tillväxtattityd
Tillväxtstrategin bygger på insikten att strategiska målsättningar bara får genomslag om berörda målgrupper: kommun, näringsliv och akademi delar en gemensam attityd, en tillväxtattityd. Det handlar om mer än en inställning, det är en grundläggande hållning till utveckling, förändring och framtid. Tillväxtattityden och vårt förhållningssätt till tillväxt hänger nära ihop med de avgörande framgångsfaktorerna för strategin som beskriver vilka kärnvärden som måste beaktas vid implementering och genomförande av strategin: **människan, infrastruktur, hållbarhet, lokal värdebehållning och robusthet**. De avgörande framgångsfaktorerna utgör de specifika, strukturella och innehållsmässiga delar som måste beaktas och vara på plats för att tillväxtstrategin ska bli framgångsrik.

En tillväxtattityd kännetecknas av:

- **Proaktiv inställning till tillväxt** – ett framåtlutat förhållningssätt till tillväxt samt viljan att se lösningar och agera snabbare tillsammans.  
- **Innovationsvilja** – en kultur där nya idéer välkomnas, kalkylerade risker tillåts och att lära från misstag uppmuntras.  
- **Samarbetskraft** – en vilja att arbeta över organisatoriska gränser och tillsammans i samspelet kommun, näringsliv och akademi.  
- **Anpassningsförmåga** – en förmåga att snabbt svara på förändrade omvärldsförutsättningar, nya etableringar och tillväxt i befintliga branschkluster och företag.  
- **Långsiktighet** – en uthållighet i satsningar och investeringar, även när resultat inte är omedelbara.  
- **Välkomnande förhållningssätt** – en öppen och inkluderande inställning till besökare, nya invånare, företag, verksamheter och initiativ som bidrar till att uppfylla tillväxtstrategin.

En stark tillväxtattityd är avgörande för att Sundsvalls tillväxtstrategi ska realiseras i praktiken. Det är denna attityd och beteende som avgör om strategin blir ett levande verktyg för Sundsvalls framtid eller ett dokument i mängden.

Genom ett tydligt ledarskap, långsiktigt engagemang och ett gemensamt språk kring tillväxt, utveckling och samverkan, kan vi göra en gemensam förflyttning till att bli en modig, attraktiv och hållbar tillväxtkommun.

---

## 3. Avgörande framgångsfaktorer
Tillväxtstrategin innehåller avgörande framgångsfaktorer som tillsammans utgör grundpelarna för de visioner och strategiska inriktningar som präglar Sundsvalls framtida utveckling. Dessa genomsyrar och påverkar strategins alla delar. Nedan följer en beskrivning av dessa.

**Människan som centrum för utveckling** – Tillväxtstrategin utgår från människan som den viktigaste resursen. En grundförutsättning för attraktivitet är att de invånare som finns här lever ett meningsfullt liv där deras behov tas i anspråk. Det innebär exempelvis att grundförutsättningar för tillväxt är en långsiktig kompetensförsörjning, attraktiva livsmiljöer, möjligheter till jobb och karriärutveckling, trygghet, goda förutsättningar för familjer, en meningsfull och tillgänglig fritid samt kvalitativ skola, vård och omsorg som möter framtidens behov och förväntningar. Detta med övertygelsen om att god hälsa och livskvalitet är avgörande för Sundsvalls attraktionskraft.

**Infrastruktur som möjliggörare för tillväxt** – Tillförlitlig och robust fysisk och digital infrastruktur (med exempelvis väl utbyggda nät för fjärrvärme-, el, vatten och avlopp samt hållbar vattenförsörjning), är avgörande för att kommun, näringsliv och akademi ska kunna utvecklas i Sundsvall.

Sundsvalls kommuns främsta prioriteringar avseende trafikinfrastruktur är:  
1. **Dubbelspår Ostkustbanan**  
2. **Statligt ägandeskap eller ökad statlig finansiering av Sundsvall Timrå Airport**  
3. **Investeringar för kortare restider och ökad kapacitet på Mittstråket, såväl väg som järnväg**

Genom satsningar på industriella nav som **Torsboda Industrial Park** och **Logistikparken**, samt genom digitalisering och AI för smart styrning, skapar vi förutsättningar för hållbar tillväxt. Detta stärker regionens konkurrenskraft, förbättrar tillgången till internationella marknader och bidrar till ökad robusthet, nya resurser och arbetskraft.

**Robusthet för motståndskraft och framtidsberedskap** – Robusthet innebär att både Sundsvalls kommuns ekonomi och tillväxt ska vara stark, tålig och långsiktigt hållbar. Genom anpassningsförmåga, ett diversifierat näringsliv och beredskap för förändring skapas en utveckling som står stadig över tid. Strategin rustar Sundsvall för att ta emot nya investeringar och klara framtida utmaningar, utan att tappa riktning eller styrka.

**Hållbarhet för långsiktig balans** – Hållbar tillväxt definieras inte bara i ekologiska termer, utan också socialt och ekonomiskt. Fokus ges till grön energi, cirkulära affärsmodeller och klimatneutrala livsmiljöer[^1], i kombination med att främja livskvalitet och jämlikhet. Här förenas klimat- och miljöansvar med attraktionskraft och ekonomisk stabilitet.

**Lokal värdebehållning för värdeskapande som stannar** – Ett grundläggande förhållningssätt för strategin är att det värde som skapas i regionen och i Sundsvall också stannar i här. Det innebär att främja regionalt och lokalt näringsliv, skapa jobb på plats och undvika att vinster inte gynnar lokalt. Sundsvall vill använda förutsättningarna som universitetsstad med en stark innovationsmiljö för att generera lokal sysselsättning, nya företag och stärkt regionalt kapital.

[^1]: Med klimatneutrala livsmiljöer menas boendemiljöer som har nettoutsläppsnivå noll eller att kvarvarande växthusgasutsläpp kompenseras av upptagning i kolsänkor eller infångning.

---

## 4. Fyra prioriterade områden
Tillväxtstrategin utgår från fyra prioriterade områden:

- **Omvärld** – Visar hur Sundsvall bygger internationella och nationella relationer för att stärka lokal utveckling och synlighet.
- **Omställningskraft** – Beskriver hur Sundsvall är drivande i grön och digital omställning för framtidens hållbara samhälle.
- **Näringsliv** – Fokuserar på hur innovation[^2], samverkan och ett starkt näringslivsklimat främjar företagande och nya affärsidéer.
- **Befolkningsförsörjning och platsattraktion** – Handlar om hur Sundsvall attraherar människor att vilja leva, arbeta och stanna i en hållbar livsmiljö.

> *Figur 1: Tillväxtattityd i centrum, strategins fyra prioriterade områden, omges av avgörande framgångsfaktorer.*

Inom vart och ett av de prioriterade områdena finns en vision framtagen om var vi vill vara inom ett tioårsperspektiv. För att nå dessa visioner behöver vi rikta vårt fokus mot prioriterade inriktningar, i syfte att skapa en förflyttning för tillväxt.

[^2]: Med begreppet **innovation** menas: ”En innovation är en ny eller avsevärt förbättrad produkt (vara eller tjänst), process, metod för marknadsföring eller organisatorisk metod i affärspraxis, organisation eller externa relationer.” OECD:s Oslo Manual (används internationellt för att mäta innovation och ligger till grund för jämförande statistik mellan länder).

### 4.1. Omvärld
Omvärlden förändras snabbare än någonsin. Ett osäkert geopolitiskt läge, snabba teknologiska skiften och ökad global konkurrens gör att Sundsvalls förmåga att förstå, navigera och agera i ett större omvärldssammanhang är avgörande för långsiktig tillväxt. För att förbli relevant, attraktiv och robust i ett tioårsperspektiv krävs både förnyelse och fördjupning av vårt externa arbete.

Sundsvall behöver bygga vidare på ett starkt regionalt ledarskap och ett utvecklat samarbete i norra Sverige. Genom att stärka påverkansarbetet och aktivt utveckla nya förhållningssätt till internationella relationer och partnerskap kan vi bredda vårt handlingsutrymme. Det handlar om att agera smart och att vara modigt närvarande globalt.

En nyckel i detta arbete är mobiliseringen för utbyggnad av dubbelspår på **Ostkustbanan**, en avgörande länk för att stärka svensk konkurrenskraft, beredskap och klimatomställning samt för att förbättra Sundsvalls nationella och internationella tillgänglighet, och förutsättningarna för såväl person- som godstrafik. En modern järnvägsförbindelse stärker vår position som en naturlig nod i det öst-västliga samt nord-sydliga samarbetet, skapar förutsättningar för befolkningstillväxt och ökar attraktionskraften för investeringar.

Tillsammans med en stärkt omvärldsanalys, strategiska samarbeten med nationella och internationella aktörer, städer med liknande förutsättningar samt en tydlig positionering på globala arenor, skapas förutsättningar för att attrahera nya investeringar, kunskap och människor. På så sätt blir omvärlden inte ett hot, utan en resurs för utveckling.

**Vision 2035:**  
*Sundsvall är en internationell kraft med en tydlig identitet. Genom partnerskap i det öst-västliga stråket mellan Trondheim och Vasa och ett framgångsrikt påverkansarbete för utbyggnad av Nya Ostkustbanan är Sundsvall ett nav för innovation och robusthet. Vår berättelse om The Northern GRIT[^3] är ett starkt kort för internationell kompetensattraktion och framtidstro. Genom starka globala nätverk, strategiskt samarbete med internationella aktörer och ett smart sätt att omvandla omvärldsinsikter leder vi utveckling och gör avtryck på den globala kartan.*

Genom att agera med tillväxtattityd skapar vi förflyttning mot visionen – med särskilt fokus på att:

- **OMVANDLA** insikter från omvärlden till kraft för tillväxt  
  - Med ett smart och offensivt förhållningssätt till omvärlden fångar vi systematiskt insikter och utvecklar internationella samarbeten. Genom att agera snabbt på ny kunskap och aktivt bygga strategiska samarbeten med internationella och nationella aktörer samt städer med liknande förutsättningar, stärker vi vår förmåga att agera proaktivt, attrahera investeringar och fatta bättre beslut snabbare.
- **STÄRKA** samarbetet i det öst-västliga stråket mellan Trondheim, Sundsvall och Vasa  
  - Genom gemensamma satsningar på infrastruktur, näringsliv, utbildning och kultur skapas ett attraktivt stråk för investeringar, innovation och kompetensutbyte.
- **MOBILISERA** för utbyggnad av Nya Ostkustbanan  
  - Med ett långsiktigt och offensivt förhållningssätt driver vi på för utbyggnad av Nya Ostkustbanan som en motor för befolkningstillväxt. Genom att accelerera vårt påverkansarbete skapar vi förutsättningar för kortare restider, en större arbetsmarknad, förbättrade transporter för näringslivets behov och ökad attraktionskraft.
- **GENOMFÖRA** modiga satsningar för etablering och inflyttning på utvalda internationella marknader  
  - Modiga satsningar visar att Sundsvall vill växa – inte vänta. Det stärker vårt varumärke, attraherar investeringar, inflyttare och kräver en tillväxtattityd där vi vågar agera när andra tvekar.
- **SYNLIGGÖRA** Sundsvalls framtidsanda internationellt genom berättelsen om The Northern GRIT  
  - Genom att lyfta vår envisa framåtanda och unika kombination av motståndskraft, industriarv, storslagen natur, trygg demokrati, hög livskvalitet och en dynamisk arbetsmarknad stärker vi Sundsvalls attraktivitet för internationella inflyttare.

[^3]: Begreppet formulerades via dialoger med internationella inflyttare i Sundsvall, som lyft hur vi bättre kan sticka ut i konkurrensen om internationell kompetens. **GRIT** syftar här både på vår envisa motståndskraft och uthållighet, och på det som internationella röster identifierade som vår unika kombination av industriarv, norrländsk kultur och svenska värderingar såsom trygghet, demokrati och öppenhet.

### 4.2. Omställningskraft
Förmågan att ställa om är avgörande i en tid där klimatkrav, teknikutveckling och nya affärsmodeller omformar samhället. Den som kan anpassa sig snabbt skapar konkurrensfördelar, lockar investeringar och stärker sin framtida attraktionskraft. Därför är omställningskraften central för att Sundsvall ska kunna växa hållbart och innovativt.

Tillväxtstrategin har i detta skede fokus på den **gröna** och **digitala** omställningen.

*The European Green Deal* (den europeiska gröna given) ger norra Sverige och Sundsvall en unik position att skapa förutsättningar för nya och befintliga företag att etablera sig och växa. Västernorrland och Sundsvall har idag god tillgång till **grön energi**, till en jämförelsevis låg kostnad. Förutsättningarna är också goda till fortsatt utveckling inom området.

Med en stark offentlig sektor, spetskompetens inom **AI** och **GovTech**[^4], samt nära samverkan mellan näringsliv, akademi och tech-aktörer, kan vi utveckla smarta tjänster, effektivisera samhällets funktioner och skapa nya affärsmöjligheter. Genom att vara tidiga med innovation och tillämpning, kan vi förbättra vardagen för invånare och positionera Sundsvall som ledande för framtidens digitala lösningar.

**Vision 2035:**  
*Sundsvall är ledande i den gröna och digitala omställningen. Vi har prioriterat gröna och cirkulära affärsidéer och utgör en energihub med en stabil och hållbar energiförsörjning som lagt grunden för fortsatt tillväxt. Som en framåtlutad digitaliseringsstad med spets inom AI och GovTech utvecklar offentlig sektor, näringsliv och akademi nya tjänster och affärsidéer i framkant.*

Genom att agera med tillväxtattityd skapar vi förflyttning mot visionen – med särskilt fokus på att:

- **SYNLIGGÖRA** möjligheter med Torsboda Industrial Park och Logistikparken för internationella aktörer  
  - Siterna är i framkant inom hållbar industri och grön energi, detta ska vi synliggöra för att attrahera aktörer som vill omvandla vision till verklig framtidssäkrad tillväxt.
- **PRIORITERA** utveckling av gröna och cirkulära affärsidéer  
  - Gröna och cirkulära affärsidéer stärker vår konkurrenskraft. Genom att prioritera och främja dem skapar vi nya marknader, stärker lokala företag och gör Sundsvall relevant i den globala omställningen.
- **STÄRKA** vår position som Sverigeledande digitaliseringsstad med fokus på AI och GovTech  
  - Genom att ta ledartröjan inom AI och GovTech kan vi skapa smarta lösningar, nya jobb och sätta Sundsvall på den digitala kartan, nationellt och internationellt.
- **MÖJLIGGÖRA** utbyggnad av grön energi för lokalt värdeskapande  
  - Genom att bygga ut och behålla grön energi kan Sundsvall fortsatt attrahera etableringar, säkra kontroll över vår energiförsörjning och skapa lokal värdebehållning.
- **FÅNGA** affärsmöjligheter relaterade till förändring i omvärlden  
  - Genom att aktivt fånga affärsmöjligheter relaterade till omvärldsförändringar stärker vi vår förmåga att ställa om snabbt, ta marknadsandelar och växa när andra tvekar.

[^4]: **GovTech Sweden**: GovTech handlar om samarbete och samskapande mellan offentlig sektor och startups för att utveckla nya smarta välfärdstjänster och produkter för medarbetare och medborgare.

### 4.3. Näringsliv
Sundsvall har ett starkt och diversifierat näringsliv som utgör grunden för jobb, innovation och skatteintäkter. Med en av Sveriges största branschbredder[^5] och särskilt starka positioner inom tillverkningsindustri, skoglig vidareförädling, bank, försäkring & pension, IT/tech samt offentlig sektor och flera statliga verk, har Sundsvall en stabil bas att växa ifrån. Det befintliga näringslivet med många små och medelstora företag i kombination med starka branschkluster fungerar som en motor för tillväxt, både i utveckling av egna verksamheter och i arbetet med att attrahera nya. Genom att främja entreprenörskap hos både kvinnor och män, stärka innovationsförmågan och skapa fler samarbetsytor mellan näringsliv, akademi och kommun byggs den ekonomiska bas som möjliggör tillväxt inom alla delar av kommunen och lägger grunden för ett starkt näringslivsklimat. Sundsvall ska vara en möjliggörare för det befintliga näringslivet och branschkluster att växa. Genom bland annat en serviceinriktad myndighetsutövning och dialog, god tillgång till verksamhets- och industrimark och ett utbildningsutbud som matchar arbetsmarknadens behov så skapar vi bra förutsättningar för Sundsvalls framtida tillväxt. Ett konkurrenskraftigt och jämställt näringsliv är en strategisk prioritet i tillväxtarbetet.

**Vision 2035:**  
*Sundsvall är en drivande kunskaps- och innovationsmiljö där universitet, innovationsaktörer, näringsliv och entreprenörer utvecklar framtidens idéer tillsammans. Vi är en attraktiv universitetsstad, med ett växande campus, som attraherar och behåller studenter, i nära samarbete med näringslivet. Genom stärkt samarbete och mod har vi skapat en plats där befintliga och nya verksamheter växer fram tillsammans med företag inom våra kulturella och kreativa branscher. Med en växande roll i totalförsvarets värdekedja har vi dragit nytta av ett näringsliv med både bredd och spets för att stärka vår konkurrenskraft och motståndskraft. Civilsamhället, akademin och näringslivet är en tydlig del av Sundsvalls tillväxtarbete för att locka växande och nya företag samt nya Sundsvallsbor.*

Genom att agera med tillväxtattityd skapar vi förflyttning mot visionen – med särskilt fokus på att:

- **UTVECKLA** ett fortsatt framgångsrikt innovationssystem mellan Mittuniversitetet och innovationsaktörer  
  - Med ett starkt innovationssystem mellan Mittuniversitetet och innovationsaktörer likt Bizmaker, Bron Innovation och RISE ska vi omvandla forskning och nya idéer till tillväxt i form av nya jobb och företag.
- **UTVECKLA** Sundsvall som en attraktiv universitetsstad för fler campusstudenter som vill bygga sin framtid här  
  - En framstående universitetsmiljö med framtidssäkrad utbildning och forskning som möter näringslivets behov gör Sundsvall till en plats där nya generationer vill utbilda sig, bygga sin framtid och bidra till utvecklingen av ett konkurrenskraftigt näringsliv. Ett levande studentliv och nära samarbete mellan universitet och näringsliv skapar en attraktiv helhet som attraherar och behåller fler studenter.
- **MOBILISERA** kommun, näringsliv och akademi som drivkraft för utveckling av nya affärsidéer, befintligt näringsliv och arbetet med att attrahera nya etableringar  
  - Tillväxt kräver att alla parter: kommun, näringsliv och akademi, ser potentialen i det vi redan har. Genom gemensam mobilisering av befintliga styrkor bygger vi en stark plattform för vidareutveckling av befintligt näringsliv, attraktionskraft och nya etableringar.
- **UTVECKLA** de kulturella och kreativa branscherna och använd deras kompetens som resurs för innovation i befintligt näringsliv  
  - Kulturella och kreativa branscher är en motor för förnyelse och innovationskraft som gör Sundsvall mer attraktivt för befintligt näringsliv, invånare och framtidens kompetens.
- **IDENTIFIERA** möjligheter och samarbeten för resiliens relaterade till totalförsvaret  
  - I ett nytt säkerhetsläge är Sundsvall och regionens strategiska position och samarbetskraft en fördel. Genom att stärka vår resiliens kan vi skapa lokala värden och bli en nyckelspelare för säkerhet och tillväxt.

[^5]: Företagarfakta 2025.

### 4.4. Befolkningsförsörjning och platsattraktion
Tillgången till kompetens och livskvalitet är avgörande för framtidens utveckling. För att möta arbetsmarknadens behov och säkerställa välfärdens finansiering krävs att fler väljer att bo, leva, stanna och arbeta i Sundsvall. Strategin tar avstamp i en gemensam riktning om **110 000 invånare år 2035**. Därför är befolkningsförsörjning och platsattraktion ett strategiskt prioriterat område.

**Vision 2035:**  
*Sundsvall är en attraktiv kuststad i rörelse, där människor från hela världen väljer att leva, verka, växa och stanna. Med hjälp av hållbara och klimatneutrala livsmiljöer har vi ett starkt erbjudande för inflyttning som lockar internationell och nationell kompetens. En stark attraktionsfaktor är ett levande kultur-, idrott- och friluftsliv samt satsningar på barn och unga. Här möts natur och stad, livskvalité, framtidstro och karriärmöjligheter – det gör oss unika.*

Genom att agera med tillväxtattityd skapar vi förflyttning mot visionen – med särskilt fokus på att:

- **UTVECKLA** Sundsvall som en attraktiv kuststad för näringsliv, besökare och invånare  
  - Sundsvalls kustläge är en strategisk tillgång. Genom att utveckla en levande kuststad förenar vi livskvalitet med affärspotential och gör Sundsvall till ett självklart val.
- **TESTA** attraktiva erbjudanden för inflyttning  
  - För att attrahera rätt kompetens i en global konkurrens kan vi inte vänta. Vi måste testa och utveckla erbjudanden som tilltalar. Genom attraktiva lösningar kan vi nå nya invånare, såväl internationella som nationella, och stärka Sundsvalls position som en attraktiv plats att leva och arbeta på.
- **INVESTERA** i hållbara, klimatneutrala livsmiljöer för alla  
  - Sundsvall ska vara attraktivt, tryggt och hållbart för både människor och kapital. Det är ett tydligt ställningstagande för framtiden och en konkurrensfördel vi inte har råd att missa.
- **UTVECKLA** Sundsvall som en attraktiv plats för barn och unga  
  - Barn och unga är framtidens invånare och samhällsbyggare. Genom att skapa en plats där de trivs, hörs och vill stanna bygger vi ett varmt, växande och hållbart Sundsvall.
- **PRIORITERA** satsningar som stärker Sundsvall som en levande kultur-, idrott- och friluftsstad  
  - En stark kultur-, idrotts- och friluftsprofil skapar stolthet, gemenskap och attraktivitet. Genom att prioritera dessa områden bygger vi ett Sundsvall som lockar människor att leva, verka och stanna.

---

## 5. Risker i genomförandet
Genomförandet av Sundsvalls tillväxtstrategi utmanas av flera strategiska risker som kräver politisk och organisatorisk uppmärksamhet. Den största risken är en **defensiv attityd** i kommun, näringsliv och akademi, som kan hämma tillväxt och fördröja nödvändiga förändringar.

Andra centrala risker inkluderar **resursbrist**, **bristande samarbete mellan aktörer**, **låg politisk förankring** samt en **intern otydlighet** och en **svag digital omställningsförmåga**. Även faktorer som svag platsmarknadsföring, otillräcklig beredskap för nya etableringar och ett ensidigt fokus på kortsiktiga resultat kan undergräva strategins potential. För att hantera dessa risker krävs tydligt ledarskap, långsiktiga investeringar, öppen kommunikation och stärkt samarbete.

Identifierade risker kommer att bedömas och åtgärdsplaner kommer att upprättas inför genomförandet av tillväxtstrategin.

---

## 6. Genomförandeprinciper
För att vi ska lyckas med vår förflyttning mot visionsbilderna finns några identifierade principer för genomförandet. Dessa är utformade för att vara vägledande, konkreta och förankrade i en tillväxtattityd med fokus på samverkan och långsiktighet.

- **Tillsammans, inte var för sig** – Alla delar av kommun, näringsliv och akademi bidrar aktivt. Strategin förverkligas genom gemensamt agerande.  
- **Tillväxtattityd i vardagen** – Vi agerar med mod, framtidstro och vilja att prova nytt. Kalkylerade risker, innovationsdriv och öppenhet ska prägla arbetet.  
- **Genomförande nära verksamheten** – Strategin ska omsättas i det dagliga arbetet. Alla tar ägarskap genom konkreta initiativ som stärker den gemensamma riktningen.  
- **Fokusera på det som gör skillnad** – Vi prioriterar insatser med stor påverkan och tydlig koppling till riktningen om 110 000 invånare. Hellre färre och kraftfulla åtgärder än många splittrade.  
- **Följ upp och justera längs vägen** – Genom kontinuerlig uppföljning och lärande skapar vi en strategi som lever. Data, resultat och omvärldsförändringar styr vår anpassningsförmåga.

> Det börjar med en tanke. Ett samtal över en kaffekopp, en idé i ett mötesrum, ett initiativ på en arbetsplats. Någon tar första steget – och fler hakar på. Snart rör vi oss i samma riktning, med olika perspektiv men med samma mål i sikte: Ett Sundsvall som växer hållbart, modigt och tillsammans. Genom gemensam handling och kraft mellan kommun, näringsliv och akademi gör vi strategin till verklighet. Det handlar inte om ett dokument, utan om det vi gör varje dag. När vi vågar tänka större, prioritera klokare och samarbeta tätare, händer det på riktigt. Och en dag ser vi oss omkring och inser att vi är mitt i den framtid vi en gång bara pratade om. **Det är nu det börjar.**

